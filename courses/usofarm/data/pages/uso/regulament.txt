====== Reguli generale și notare ======

===== Notare =====

{{section>uso:punctaj&noheader&nofooter}}

===== Reguli =====

==== Desfășurarea cursului ====

Dorim să avem un curs interactiv. Încurajăm participarea activă a studenților cu întrebări, răspunsuri și subiecte de discuție. Insistăm să fiți prezenți la cursuri și să veniți cu slide-urile printate pentru a putea urmări discuțiile. Nu permitem folosirea laptop-urilor pe perioada desfășurării cursului.

==== Desfășurarea laboratorului ====

Vom desfășura laboratorul pe semigrupe. Fiecare grupă se va împărți în **jumătate** (câte două semigrupe egale ca dimensiune, sau diferență de cel mult un student). Nu permitem schimbarea semigrupelor pe parcursul semestrului. Un student poate participa la **o singură semigrupă** a grupei din care face parte.

Pentru a asigura buna desfășurare a laboratorului, limita de studenți în cadrul unui laborator este **15 persoane**. Puteți recupera laboratoare de **maxim două ori** în cadrul **aceleiași săptămâni de laboator** doar cu acordul ambilor asistenți (acordat înainte).

Studenții care au refac materia și cei de la alte facultăți pot participa la orice laborator cât timp există locuri disponibile. Îi rugăm să urmărească intervalele de laborator convenabile și, dacă găsesc locuri liber într-un interval, să-l folosească pe acela.

În timpul laboratorului permitem doar activități aferente acelui laborator.

==== Realizarea temelor ====

Temele se vor efectua în totalitate pe o maşină virtuală, creată special pentru materia de USO. Link-ul pentru download va deveni public în momentul lansării primei teme, împreună cu indicațiile necesare pentru folosirea maşinii virtuale.

Maşina virtuală va fi personalizată automat, pentru fiecare student în parte. Nu aveți voie să efectuați taskuri de pe alte maşini virtuale față de cea proprie.

Nu se acceptă modificarea sistemului de operare de pe maşina virtuală sau modificarea altor setări față de cele cerute în cerințele temelor.

Echipa de USO își rezervă dreptul de a nu publica soluții ori rezolvări parțiale pentru temele de casă nici după expirarea termenului de predare. Acest lucru este valabil pentru toate celelalte componente ale materiei.

=== Trimiterea temelor ===

Pentru trimiterea temelor urmăriți indicațiile din enunțul fiecărei teme.

=== Reguli de realizare a temelor ===

Temele la Utilizarea Sistemelor de Operare sunt individuale; cu excepția cazurilor în care se precizează explicit că o temă se poate rezolva în echipă. Asta pentru că temele au ca principal obiectiv ca voi să dobândiți sau să vă aprofundați abilitățile practice. În măsura în care nivelul de colaborare este prea ridicat sau atunci când cereți soluții pe Internet, acest obiectiv nu va fi îndeplinit. Fiecare temă este realizată de un student fără a consulta codul sursă al colegilor săi.

Știm că lucrul în echipă este important, dar nu avem mediul pentru a realiza proiecte de echipă la cursul de Utilizarea Sistemelor de Operare. Încurajăm colaborarea în timpul orelor de laborator, interactivitate în timpul orelor de curs și implicara în activități extracurriculare ce presupun lucru în echipă.

Dacă întâmpinați orice fel de probleme în rezolvarea temei, folosiți [[http://cs.curs.pub.ro/2015/course/view.php?id=23|forumurile pe cs.curs.pub.ro]] sau întrebați asistenții la laborator sau titularii la curs. Rolul nostru este să vă ajutăm în rezolvarea acestora. Apelați cu încredere la [[:uso:echipa|echipa de USO]].

Puteți discuta între voi în limitele bunului simț; adică nu trebuie să-i dictați cuiva rezolvarea, dar puteți să-i oferiți ideea generală. Dacă sunteți cel care este întrebat și oferă explicații, să aveți în vedere redirectarea către forumurile pe cs.curs.pub.ro sau [[:uso:echipa|echipa de USO]].

Nu este permis să solicitați rezolvarea unei teme pe un site de tip [[http://stackexchange.com/|StackExchange]], [[http://www.rent-acoder.com/|Rent a coder]] sau altele. Puteți pune întrebări mai generice, dar nu solicitați rezolvarea temei.

Puteți folosi fără probleme cod din laborator, schelete puse la dispoziție de noi. Puteți folosi resurse externe ([[https://github.com/|GitHub]], cod open source sau altele), atâta vreme cât acestea nu reprezintă rezolvări evidente ale temei, puse public cu sau fără intenție. Vedeți și paragraful următor.

Nu este permis să publicați soluțiile temelor (nici după încheierea materiei). Dacă găsiți pe [[https://github.com/|GitHub]] sau în altă parte rezolvări publice de teme, raportați-le pe forumurile de pe cs.curs.pub.ro sau privat asistentului de laborator sau titularului de curs. Reiterăm că dacă doriți clarificări pe care le-ați adresa colegilor de ani mai mari, sau pe alte forumuri, [[http://stackexchange.com/|StackExchange]] sau alte surse, folosiți forumurile pe cs.curs.pub.ro și [[:uso:echipa|echipa de USO]]. E cea mai sigură și onestă cale de a rezolva problemele.

Nu este permis să faceți transfer de fișiere între voi. În general, recomandăm să nu urmăriți ecranul unui alt coleg, sau pentru inspirație sau pentru a îl/o ajuta la rezolvare. Evitați testarea unei teme pe un sistem al unui coleg. Pot exista excepții, puteți ajuta pe cineva la troubleshooting, dar să aveți în vedere să nu treacă de la "hai să dăm de cap problemei" la "hai să-ți rezolv tema". Dar vă recomandăm să folosiți forumurile pe cs.curs.pub.ro sau [[:uso:echipa|echipa de USO]] pentru a afla răspunsuri la întrebările voastre.

=== Penalizare pentru teme copiate ===

În general, considerăm că măsurile punitive sunt ultimele de luat în considerare. În măsura în care tema este realizată individual, fără aport de cod sursă problematic din exterior, atunci nu este temă copiată.

Noțiunea de temă copiată se referă, fără a fi limitată, la situații precum:
  * două teme care seamănă suficient de mult pentru a putea trage această concluzie;
  * folosirea de cod sursă de pe Internet care este evident soluția la temă;
  * folosirea unor bucăți din codul altui coleg;
  * accesul la codul altui coleg pe durata desfășurării temei;
  * modificarea unei teme existente;
  * urmărirea codului altui coleg;
  * ajutor direct în realizarea temei (altcineva a scris cod sau a dictat codul);
  * altcineva a scris tema (de bună voie, cu plată sau alte beneficii).

În cazul în care două teme sunt considerate copiate, atât sursa cât și destinația se vor depuncta identic, fără discuții relative la cine a copiat de la cine și a cui e vina. Excepția face situația în care destinația a obținut acces fără permisiune la sursă, iar sursa nu a avut intenția de a oferi tema (sau bucăți din temă) spre copiere.

Primul caz de temă copiată duce la scăderea punctajului temei din punctajul aferent materiei (adică nu primiți punctajul pe temă și, suplimentar, vi se scade și punctajul pe temă). Recidiva (încă o temă copiată) duce la anularea punctajului și repetarea materiei în cadrul anului universitar următor și scrierea de referat către decanat.

Reiterăm faptul că obiectivul nostru nu este și nu va fi penalizarea pentru copiere. Considerăm copierea ca fiind un act neonest care va fi pedepsit dacă are loc. Obiectivul nostru este însă să prevenim copierea; pentru aceasta oferim suportul și resursele echipei atât pe forumurile pe cs.curs.pub.ro cât și în discuții față în față. Vă rugăm să le folosiți cu încredere; o abordare onestă la realizarea temelor va însemna și un câștig de cunoștințe și abilități pentru voi.

=== Tratare teme copiate ===

În cazul temelor copiate, în momentul corectării și evaluării acestora, va apărea actualizare în [[:uso:catalog|catalog]]. Acest lucru va însemna notarea cu ''-10'' în cazul primei teme copiate, și anuluarea punctajului în cazul celei de-a doua teme copiate.

Anunțul de copiere se face în urma unei analize temeinice a temelor și consultarea mai multor membri ai echipei. Dacă o temă este copiată, din punctul nostru de vedere nu există dubii legate de copiere. În cazul în care sunteți de părere că nu este cazul unei teme, decizia de copiere nu este justă, vă puteți adresa titularului de curs. Înainte de a face acest lucru, să aveți certitudinea că acea temă nu este copiată și că nu ați încălcat [[:uso:regulament#reguli_de_realizare_a_temelor|regulile de realizare a temelor]]; nu insistați dacă știți că o temă este copiată; titularii de curs au experiență în clarificarea cazurilor de copiere. Dacă sunteți convinși că decizia este injustă trimieți titularului de curs aferent seriei voastre un mesaj cu subiectul: ''[USO][Tema X] NUME Prenume - Grupa - Tema copiata'', unde ''X'' este numărul temei, ''NUME'' și ''Prenume'' sunt respectiv, numele de familie și prenumele, iar ''Grupa'' este grupa; de exemplu ''[USO][Tema 2] POPESCU Alin - 312CC - Tema copiata''.

===== Recomandări de comunicare electronică =====

O mare parte din comunicarea cu echipa de USO are loc în formă electronică, pe e-mail sau pe forumurile de pe cs.curs.pub.ro. Pentru comunicarea în formă electronică, în special pentru întrebări, este recomandat să țineți cont de eticheta comunicării electronice, numită și [[https://en.wikipedia.org/wiki/Etiquette_in_technology|netiquette]]. Documentul [[http://tools.ietf.org/html/rfc1855|RFC 1985]] conține o listă bogată de recomandări pe care să le urmați când comunicați în formă electronică. O agegare de recomandări găsiți și în [[http://www.matthewstrawbridge.com/content/2009/rules-netiquette/|acest articol]].

Vă recomandăm următoarele setări pentru forum-ul de pe Moodle:
  * Email subscription (să primiți notificări și pe email când se publică ceva pe forum)
  * Nested forum replies (replici în formă de cuib) - pentru a putea urmări ușor 

Primul punct de mai sus se activează dând click pe username-ul vostru și apoi Preferences (Preferințe) -> Cont utilizator -> Preferințe forum. Vedeți poza de mai jos:

{{:uso:setari_forum.png?direct&200|}}

Al doilea punct se activează pentru fiecare thread de discuții alegând din meniul dropdown opțiunea "Arată în formă de cuib" (show nested replies). Vedeți poza de mai jos:

{{:uso:annotation_2019-10-12_154126.png?direct&200|}}


În particular, vă rugăm să țineți cont de punctele de mai jos în cadrul comunicării cu echipa de USO, mai ales în ceea ce înseamnă întrebări legate de teme:
  - **Când formulați o întrebare, formulați-o cât mai precis, fără ambiguități.** Oferiți detalii tehnice legate de problema întâlnită, nu doar un simplu "Nu-mi merge". Screenshot-uri, bucăți de comenzi sunt utile, câtă vreme nu dezvăluiți aspecte critice legate de rezolvarea temei.
  - **Documentați-vă în prealabil.** Citiți cu atenție enunțul, căutați pe forumuri dacă problema a mai fost întâlnită. Puteți folosi căutarea pe Internet (dar nu puneți direct enunțul temei pe Stack Exchange, aceea intră în categoria copiere). Este bine să încercați să formulați întreabarea astfel încât să formeze un bun query pe Google, Bing sau alte search engines care vă pot aduce răspunsul. În majoritatea cazurilor problema pe care o aveți a mai fost o problemă și pentru alții la care s-a găsit un răspuns pe Internet. Vă recomandăm articolele de pe [[http://mashable.com/2011/11/24/google-search-infographic/#NglPcle3tsqX|mashable]] și [[http://www.lifehack.org/articles/technology/20-tips-use-google-search-efficiently.html|lifehack]] cu privire la căutarea eficientă pe Google și anumite metode care vă pot face căutarea mai simplă. 
  - **Depuneți întâi efort individual pentru rezolvarea problemei pe care ați întâlnit-o.** După ce v-ați clarificat că aveți nevoie de ajutor puneți întrebări către echipa de USO.
  - **Întrebările legate de teme, de interes general, le veți pune pe forumul temei.** Nu folosiți e-mail-uri private, Facebook, site-ul de suport sau alte canale de comunicare. Forumul temei de casă este modul ideal de comunicare, pentru că permite agregarea problemelor întâlnite și permite și altora să vadă problema voastră și soluția la aceea.
  - **Puneți întrebarea pe forumul corespunzător și pe thread-ul corespunzător.** Țineți cont de indicațiile echipei legate de forumuri și thread-uri. Ne este ușor să răspundem când întrebările sunt organizate. Colegilor voștri le va fi ușor să identifice soluții la probleme similare, parcurgând thread-ul aferent unei părți ale temei.
  - **Aveți răbdare.** Vom încerca să fim cât mai responsivi la întrebările puse de voi, dar nu vom fi permanent pe forum. Fiecare întrebare va fi răspunsă. Dacă este ceva care vă blochează, ne cerem scuze de întârziere; vă recomandăm să lucrați la altceva între timp.
  - **Dacă știți răspunsul la o întrebare a unui coleg, răspundeți.** Este mai mult decât recomandat să răspundeți la întrebările colegilor voștri, să îi ajutați. Desigur, câtă vreme nu dezvăluiți aspecte critice din rezolvarea temei de casă.
  - **Dacă după ce ați pus o întrebare, ați reușit să rezolvați problema aferentă, precizați pe forum soluția găsită.** Nu folosiți un răspuns de forma //Nu mai e nevoie, am rezolvat.// Este posibil ca alți colegi ai voștri să se lovească de o problemă similară și este de ajutor să spuneți ce problemă ați avut voi și cum ați rezolvat. Câtă vreme nu dezvăluiți aspecte critice din rezolvarea temei de casă, este mai mult decât indicat să spuneți detaliat ce problemă ați întâmpinat și cum ați rezolvat.
  - **Fiți respectuoși față de colegii voștri și față de echipa de USO.** Atât noi cât și voi suntem interesați de a avea o experiență plăcută în cadrul cursului de USO și ne dorim o atmosferă constructivă de comunicare. Dacă simțiți nevoia să vă exprimați agresiv, vă recomandăm o pauză din fața tastaturii. Încercați să vă temperați pornirile negative și evitați formularea de mesaje în format electronic atunci când starea emoțională nu este cea mai bună.
  - **Atunci când aveți o problemă de nivel personal, ce vă vizează doar pe voi, adresați-vă prin e-mail privat persoanei în cauză**: asistent de laborator, titular de curs. Dacă acea problemă e doar a voastră, nu este de uz general, atunci folosiți un mesaj privat, nu unul public. **Pentru restul problemelor, care pot fi de uz general, folosiți cu încredere forumul materiei**
  - **Când adresați mesaje private (pe forum sau pe e-mail), folosiți un subiect corespunzător pentru mesaj**, eventual folosind tag-ul ''[USO]'' ca prefix.
  - **Când scrieți mesaje folosiți: cuvinte corect formulate, punctuație, propoziții scurte, exprimări clare și neambigue, linii libere pentru a sparge mesajul în paragrafe.**
  - **Când trimiteți un mesaj privat, folosiți o formulă de salut și una de încheiere.**
  - **Încercați să limitați mesajele voastre la 3-4 paragrafe de maxim 7-8 linii fiecare.**
  - **Configurați-vă contul de e-mail să folosească numele vostru complet în forma ''Prenume Nume''**. Evitați folosirea de adrese de e-mail ambigue și mai puțin profesioniste (de tipul ''johnny_money'' sau ''kiss_rox_95'').
  - **Când trimiteți un e-mail privat prima oară cuiva introduceți-vă: nume, grupă.**
  - **Primul paragraf dintr-un e-mail trebuie să definească cadrul problemei**: disciplina, componenta din disciplină, problema în sine.
  - **Evitați comunicarea de natură profesională pe rețele sociale, sisteme de chat, telefon sau SMS.** Pentru probleme de natură socială folosiți formurile/grupurile aferente sau e-mail. Pentru aspecte sociale, rețelele sociale și sistemele de chat sunt ideale.

===== Restanță/mărire =====

Sesiunea de restanță/mărire se desfășoară în septembrie 2020. În cadrul sesiunii de restanță/mărire se vor reface doar  [[#examen_grila_final|examenul grilă final]] și [[#final|examenul practic final]] adică se pot recupera **5 puncte**.

Examen grilă de curs, cu aceleași caracteristici ca [[#examen_grila_final|examenul grilă final din timul semestrului]], pentru **2.5 puncte**.

La [[#final|examenul practic final]] trebuie să obțineți **minimum 3 din 10 puncte**. Un punctaj mai mic atrage după sine repetarea materiei.

Se pot reface ambele componente indicate mai sus ([[#examen_grila_final|examenul grilă final]] și [[#final|examenul practic final]]) sau, dacă se dorește, se poate reface doar una dintre cele două componente (fie [[#examen_grila_final|examenul grilă final]], fie [[#final|examenul practic final]]). Nu e nevoie să anunțați în vreun fel că refaceți doar una dintre componente. Veți veni la examen și veți reface acea componentă.

Puteți participa la examen pentru mărirea notei obținută în sesiunea ianuarie 2020. În cazul participării pentru mărirea notei, nota pe componenta / componentele pe care le refaceți va înlocui nota obținută anterior, în sesiunea ianuarie 2020.

Pentru studenții de anul 4 care refac USO există și o sesiune specială de restanță din iunie 2020.

Puteți participa la **un singur** examen pe parcursul unei sesiuni.

<note important>
Sesiunea de examene septembrie 2020 se va desfășura online folosind [[https://teams.microsoft.com/l/team/19%3ab5e714a2c3f04895a9fe008fdc395092%40thread.tacv2/conversations?groupId=36f116c6-8052-4770-8fa2-2a4ba243b656&tenantId=2d8cc8ba-8dda-4334-9e5c-fac2092e9bac|platforma Microsoft Teams]]. Vă vom înscrie noi pe canalul examenului odată ce postați pe forumul general. Pe parcursul întregului examen veți ține pornite camera și microfonul. Vă vom identifica folosind camera și un act de identitate.

Față de sesiunea ianuarie 2020 (desfășurată fizic) cele două componente alexa examenului (examen grilă și examen practic) vor suferi următoarele schimbări:
  * Examenul grilă va dura 20 de minute. La un moment dat veți vedea o singură întrebare pe ecran. Întrebările vor fi afișate secvențial, nu vă veți putea întoarce la întrebarea anterioară.
  * Examenul practic se va desfășura pe o platformă de împărțire a conexiunii la terminal. Nu este nevoie să instalați nimic pe calculatorul vostru.
</note>
===== Refacerea materiei =====

Pentru studenții care refac materia în cadrul anului universitar curent, punctajele se resetează la începutul anului universitar. Materia trebuie refăcută integral.

Toate punctajele vor fi resetate la începutul anului universitar următor. În anul universitar următor materia va trebui refăcută integral.

Studenții care refac materia pot participa la laborator cu o singură grupă, în limita locurilor disponibile (au prioritate studenții din semigrupa afișată la orar).